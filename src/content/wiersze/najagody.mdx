---
title: 'Na jagody'
description: 'Z pamiętnika zielarki'
pubDate: '01.03.2025'
heroImage: '/inthewoods.jpg'
---
<pre>
  
Na jagody

Pójdziemy znowu na jagody
Razem pod rękę
Nucąc wesoło znaną melodię
Przez las sosnowy
Pachnący nagrzaną od słońca ziemią

Pójdziemy znów razem na jagody
Z rumianymi, brudnymi buziami
Zostawimy za nami swary i kłótnie
Kto komu zabrał, czy naskarżył
Ty mnie bracie poniesiesz
Gdy rozbolą nogi
A Ty siostro poprowadzisz za rękę
Żebym się nie zgubiła

Pójdziemy jeszcze razem na jagody
Pójdziemy mamo w te znane miejsce
Tam rośnie ich najwięcej
O tej porze roku 
Są bardzo ciemne i słodkie
Ty mnie będziesz poganiać
A ja będę się bała mrówek
Nazbieramy całe wiaderko
Żwawo i z radością
Lubiłaś chodzić ze mną do lasu

Pójdziemy razem ojcze na jagody
Czasem razem chodziliśmy
Ty mi pokażesz, że obok czernicy
Rośnie czerwona brusznica
Że ją też można zjadać
Pomimo jej ostrzegawczego koloru
Będę szła boso przez las pełen mrówek
Ale bać się nie będę
Bać się nie wypada

Pójdziemy jeszcze razem na jagody
Babciu moja kochana
Pójdziemy tylko tam blisko
Bo bolą Cię schorowane nogi
Zatrzymamy się po drodze nad rzeką
Ochłodzimy trochę spocone stopy
Nazbieramy przy okazji na łące 
Kwiatów do wazonu
Lubiłaś kwiaty w kuchni

Pójdziemy jeszcze razem na jagody
Przyjacielu z podwórka
Wdrapiemy się po drodze na drzewo
Zbudujemy szałas obłożony mchem
Odpoczniemy tam trochę
Nim zorientujemy się, że pełno tam mrówek
Pójdziemy dalej niewzruszeni

Pójdziemy jeszcze razem na jagody
O świcie do gęstego lasu
Mój kochanku, ma miłości
Nie będziemy zrywać jagód
Lecz tulić się w ramionach
I ogrzewać chłód wilgotnego od rosy mchu
Wdychać słodycz owoców
I zapach ciepłej skóry

Pójdziemy jeszcze razem na jagody
My i nasze dzieci
Będziemy zrywać do wiaderka
Żwawo i z radością
I spotkamy tam wszystkich 
I będziemy się uczyć 
O różnych rodzajach borówki
I będziemy sobie pomagać
Podnosząc, gdy upadniemy
Wspominać dawne czasy
A potem ulepimy pierogi
I zjemy ze śmietaną i z cukrem
Tak jak robiła babcia Stasia
I będziemy nucić
Dobrze nam znaną melodię

Dzikowo, 1.01.2025 r.


</pre>
