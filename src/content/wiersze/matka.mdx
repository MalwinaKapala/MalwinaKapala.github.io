---
title: 'Matka'
description: 'Z pamiętnika zielarki '
pubDate: '07.11.2025'
heroImage: '/gottime.jpg'
---
<pre>

Matka

Szła z duszą na ramieniu 
Matka
Widzieli ją boso, zgarbioną
W wiosennych chowała się bratkach
Włos jej siwy, mądry
Naznaczona tysiącem splątań
Zwrotów, nurtów zawiłych
Próbuje prostować kolei losy

***

Policzyła wszystkie dzieci swoje
Są
Policzyła wszystkie kości swoje
Ma na miejscu

***

Szła z duszą na ramieniu 
Matka
Ona wie, że dzieje się źle
Że włos jeży się na głowie
Zanim są ku temu powody
Zanim koleżanka Janka
Powyrywa mu wszystkie nogi z dupy
Zanim zdarzy się jatka

***

Policzyła wszystkie zęby jego
Są
Policzyła wszystkie paznokcie swoje
Poobgryzane

***

Szła z duszą na ramieniu 
Matka
Jej głos szorstki, cichy
Pozbawiony kolorów 
Wczorajszej tęczy
Nie widziała jej na wczorajszym niebie
Słuchała echa murów
Nasiąkniętych narzekaniem domowników

***

Policzyła pieczątki szczepień, bilansów
Są
Policzyła wszystkie zęby swoje
Zepsute

***

Szła z duszą na ramieniu
Matka
Nie-boska
Lecz od wszystkich świętych

***

Od zła wszelkiego i narzekań - 
Chroń nas Panie

Od kłamstw i wykrętów wszelkich -
Chroń nas Panie

Od bólu, cierpienia i łez nie swoich - 
Chroń nas Panie

Od obelg, opinii, bo inni wiedzą najlepiej
Co dobre dla Ciebie i Twoich dzieci - 
Chroń nas Panie

Od pieśni maryjnych w nie swojej sprawie - 
Chroń nas Panie

Od głosu, że syn boży 
urodził się z niepokalanego poczęcia - 
Chroń nas Panie

Od głosu, że ciąża to nie choroba - 
Chroń nas Panie

Od głosu, że to naturalne
Że wszystko się skurczy, naprawi
I będzie jak dawniej - 
Chroń nas Panie

Od głosu, że ktoś musi rodzić dzieci
I pracować na starzejące się społeczeństwo - 
Chroń nas Panie

Od gadania, opinii (krakania) ludzi
jojczenia dzieci - 
Chroń nas Panie

Od zupy pomidorowej dnia trzeciego
Pogodzonej z pracą - 
Chroń nas Panie

Od wizyt gości nieproszonych
Od dąsów, oczekiwań ludzi napotkanych -
Chroń nas Panie

Od echa, rechotu, wyrzutów
Sumienia, nieswoich butów

Mdłych rozmów na korytarzu
Uśmiechów nieszczerych
Posłanych dla kurażu
 
Od wagin porozciąganych
Sutków obessanych
Mlekiem i miodem płynących
Mogących rodzić dzieci

Uprzywilejowanych

***

Szła z duszą na ramieniu
Matka

- Gdzie jesteś mamo?
-Nie bajaj się dziecko.
Ja Cię wyglądam, jak zwykle
W wiosennych bratkach.

Dzikowo, 5.05.2025 r.

</pre>
