---
title: 'Pigmalion'
description: 'Z pamiętnika zielarki'
pubDate: '07.01.2025'
heroImage: '/oldwoman.jpg'
---
<pre>
  
Pigmalion

Zrodziła się z pracy 
Tysiąca dłut, pocałunków, łez
Na kształt doskonałego
Prób niezliczonych
Osiągnięcia boskich proporcji
Była taka, jaką sobie wymarzył

***

Szukał długo wybranki swej
W czeluściach den, w niebycie
Lecz znaleźć nie umiał
Ideału, który umysł przysłonił
Wziąwszy narzędzia pracy codziennej
Dłuta, tworzył muzę z kamienia
Zimną, długą i gładką
Jej ciało alabastrowe powstało 
Z rąk jego, by zachwycać
Miało zaspokajać jego potrzeby
Karmić ego, być doskonałą

***

Zgorszony rozwiązłością kobiet
Ich nieczystą urodą i duszą
Wyrzeźbił marmurową dziewicę
Pocałunki na zimnym czole składał
Przyozdabiał pieszczotami, fraszkami
Kosztowne kamienie i kwiaty
Łzy heliad do jej stóp przynosił
Lecz w zachwycie nie śmiał
Przyznać, że to kamień

***

Nastała noc Wenery
Cypryjskie święto urodzaju
Życia i płodności
Pigmalion wzniósł oczy ku niebu
I szeptał bogini Wenus
By żonę mu zesłała
Piękną jak ten marmur
Bogini łaskawa
Próśb Pigmaliona wysłuchała
W zimne członki życie tchnęła
Ożyła. Doskonała. Galatea

***

Trwali tak w szczęściu i w zgodzie
Dni, miesiące i lata
Pigmalion chciał
By była wciąż niewinna, czysta
Taka, jaką ją wykuł z marmuru
Ona kładła się co noc w łóżku
Nieśmiała, płonąca wstydem
Bo ogień jej lędźwie rozpalał
Nie umiała go ugasić
Ni zimnem morskich fal
Ni chłodem kamiennej posadzki

***

Pigmalion patrzył
Jak wymyka się co noc ukradkiem
Do miasta, do ludzi lubieżnych 
Dających akceptację jej galopującym popędom
Pragnął ją powstrzymać 
Przemienić, by znów 
Była jego doskonałą Galateą
Uwięził ją w szklanym domu
Przypiął do łoża pasami
By uratować wybrankę   
Przed demonami rozwiązłymi
Przed nią samą

***

Z miłości ograniczonej
W określoną formę
Zrodziła się w ciszy i chłodzie
Córka, Pafos nadano jej imię
Dorastała w cnocie i umiarze
Tak, jak życzył sobie ojciec
Rozkwitała w cieniu drzew oliwnych
Wdzięki swe skrzętnie ukrywając
Lecz czuła na sobie
Spojrzenia ojca nieprzychylne
Pigmalion zaczął dostrzegać w niej
Lubieżnego demona matki
Widząc to z boku Galatea
Przeczuwała los drżący, nieunikniony 
Gęsty od piętna przeznaczenia
Zaplanowała rychłą ucieczkę

***

Pewnej nocy gorącej
Dusznej od zapachu kwiatów
I nagrzanych kamieni
Przyszła Pafos do sypialni matki
I więzy na rękach i nogach rozluźniła
Wymknęły się obie przez okno na piętrze
Po gałęziach oliwnego drzewa zsunęły
Lecz czujne zmysły Pigmaliona
Ze snu go w porę przebudziły
Puścił się w pogoń szaleńczą
Za miłością, która go miała opuścić
Pafos, zwinna i szybka
Umknęła bez trudu do miasta
Galatea, tłusta i ciężka
Od leżenia na kamiennym łożu
Szukała schronienia w morskich falach
Pigmalion zdołał ją chwycić
Mocnymi rękami rzeźbiarza
Ta zaś, ciężka, zwalista
Objęła go mocno w pół
I opadli miękko na piaszczystym dnie
W krainie wiecznego trwania

Dzikowo 11.06.2025 r. 
 

</pre>
