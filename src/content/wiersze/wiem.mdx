---
title: 'Wiem'
description: 'Mam głos'
pubDate: '09.15.2023'
heroImage: '/circus.jpg'
mp3: 'mp3/wiem.mp3'
---
<pre>
Wiem już czemu tak lubię to moje pisanie
Bo to wymusza tak trudne o siebie dbanie
Żeby skrobnąć z sensem do rymu
Potrzeba nastroju, relaksu, bukietu jaśminu

Herbaty z pigwą, zapachu nudy
Miejsca, gdzie nie ma ni wczoraj, ni jutra
Gdzie nie spotkasz życiowej marudy
A dama przymierza swe miękkie futra

Klauni, cyrkowcy, woltyżerzy 
Trenują sztuczki, piękni i gibcy
Każdy swój styl i urok mierzy 
W cekinach, piórach, malowani wszyscy

Młoda i cudna lecz zagubiona
Wdaje się w romans z żonatym Panem
Wtem demaskuje ich zła matrona
Burda, gehenna o czwartej nad ranem

Petenci, bankierzy i sklepikarze
Przemierzają stłoczone ulice
Może coś im w historii pokażę
Co muśnie, rozgrzeje pobladłe ich lice?

Stary, chory i wypalony
Pojedzie w podróż by szukać tego
Czego jako młody, głupi, szalony
Nie miał odwagi wziąć na całego

Mysz szarobura imieniem Packa
Schowa się w dziurę jak ma potrzebę 
Zapasów nazbiera dla siebie i Gacka
Razem przetrwają największą biedę 

I tak się plotą bajarzy przygody
Głowa i duch nabiera rozpędu
Jak dobrze mieć w sobie różdżkę zgody
Co zaczaruje od środy do weekendu


Dzikowo 15.09.2023 r.
</pre>
