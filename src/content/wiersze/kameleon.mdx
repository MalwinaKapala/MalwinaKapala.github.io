---
title: 'Kameleon'
description: 'Mam głos'
pubDate: '10.25.2023'
heroImage: '/shinybody.jpg'
---
<pre>

Kameleon

Pewna Pani przed trzydziestką
W okularach
Wyszła za mąż
Za bankiera w szarych spodniach
Szczęścia co nie miara

Na spacery wychodzili
Wspólnie jedli podwieczorki
Na pogodę marudzili
Pranie film we wtorki piątki

***

Tak mijały dni we dwoje
Lata w zgodzie i harmonii
Aż Maryla zapomniała
Czy chce burz czy melancholii?

Czy co w lustrze widzi z rana
Ta garsonka, perły, fale
To jest jej, czy już Stefana?
- Czy ja lubię sztywne bale?

Nie pamięta co przed ślubem
Jadła w knajpie na kolację
Jagnięcina? Kaczka? Burak?
Sernik z kawą i pistacje?

Czy seriale o mafiosach 
Oglądała z tchem zapartym?
Czy lubiła tenis, bilard
Kawę czarną, zimą narty?

***

Siedzi w kuchni dziś Maryla
Zamyślona
Przypomina sobie dawne Ja
Zmieniła się w Kameleona

Parząc z rana kawę dla Stefana
Sięga po śmietankę, cukier
Tosty z jajkiem i banana
Zeskrobuje z chałki lukier

Stefan dziwi się okrutnie
Patrzy bykiem - suknia w kwiaty?
Kameleon błyszczy cudnie
Zrzuca dziś nieswoje szaty

Toruń, 24.10.2023 r.

</pre>
