---
title: 'Siostra'
description: 'Z pamiętnika młodej zielarki'
pubDate: '10.13.2025'
heroImage: '/sisterautumn.jpg'
---
<pre>
Siostra

Przyszła starsza siostra
Ciepła i łagodna
Rozwiesiła babie lato
Na sznurze pachnącej pościeli
Przytuliła pajęczynę
Zasnutą w porannej rosie
Powitała dorodne trzmiele
Pękate od słodkiego nektaru
Namalowała mocny rumieniec 
Na dojrzałych w sadzie jabłkach

***

Przyszła starsza siostra
Cicha, wyważona
Młodsza ma w koszyku
Wybujałych kwiatów naręcz (słodycz)
Tańczy roześmianym błękitem
Promieniami różowego słońca
Starsza na paluszkach stąpa
W porannej mgle się kąpie
Przemoczoną od mchu spódnicą
Czesze wilgotną łąkę
Nieśmiało wita kolejny dzień
Nie chce zbudzić słodkiej melodii nocy

***

Przyszła starsza siostra
Mocna i łagodna
Zdecydowana i pewna
Co ma przynieść w darze:
W ręku kosz z drewnem
Na chłodniejsze dni - 
Obietnica spokojnych , długich wieczorów
Pod pachą koc wełniany
Zapraszający do wyczekiwanego odpoczynku
Na głowie dzban łez 
Schowanych do przepłakania na później
W sercu demony i mrok
Z którymi przyjdzie się zmierzyć
W obliczu nieuniknionej stagnacji i ciszy
Pod powiekami rój marzeń
Zaklętych w barwne motyle
Czekających do zrealizowanie 
Niczym przeterminowane recepty
Szczęśliwych (przyszłych) dni

***

Przyszła starsza siostra
Może pora roku?
A może pora życia?
Mądra i spokojna
Bo wie
Że przyszła już na nią pora

Dzikowo 17.09.2025 r.
  

</pre>

