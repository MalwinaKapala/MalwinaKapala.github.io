---
title: 'Czas'
description: 'Z pamiętnika zielarki '
pubDate: '01.27.2025'
heroImage: '/gottime.jpg'
---
<pre>

Czas 

Jak dobrze, że mam jeszcze czas
Zdążę zrobić porządki w szafie
Odpiszę na listy z zeszłego tygodnia
Zapłacę zaległe rachunki za prąd

Jak dobrze, że mam jeszcze czas
Zaplanuję letnie wakacje nad morzem
Umówię się z Jolą z naprzeciwka na kawę
Odplamię wreszcie moją ulubioną sukienkę

Jak dobrze, że mam jeszcze czas
Zapiszę się do biblioteki
I zacznę czytać książki
Zawsze chciałam przeczytać te światowe klasyki

Jak dobrze, że mam jeszcze czas
Przeprowadzę trudną rozmowę z rodzicami
Nie mogę przyjeżdżać tam co tydzień
I słuchać nic nieznaczących kłótni
Mam swoje życie, tracę niepotrzebnie czas

Jak dobrze, że mam jeszcze czas
Wezmę się wreszcie za siebie
Trochę schudnę, zafarbuje włosy
Może wezmę kota? Mam czas na kota?

Jak dobrze, że mam czas
Zapiszę się do tego portalu randkowego
Może poznam tam kogoś? 
Może znajdę wreszcie męża? Mam czas na męża?

Jak dobrze, że mam jeszcze czas
Zrobię rachunek sumienia, 
Pójdę do kościoła, pomodlę się
Spojrzę w lustro. Czy widzę siebie w lustrze?

Jak dobrze, że mam wreszcie czas
Pójdę na cmentarz
Położę kwiaty na swoim grobie
Rozsiądę się błogo w niekończącej się ciszy
Czy miałam wystarczająco czasu na życie?

Dzikowo, 27.01.2024 r.

</pre>
